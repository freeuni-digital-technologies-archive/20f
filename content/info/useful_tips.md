---
title: რჩევები 
parent: ინსტრუქციები, ინფორმაცია
---


### ინსტრუქციები წაიკითხეთ ყურადღებით
იქნება ეს გარემოს გამართვა, დავალების ატვირთვა თუ დავალების პირობა - მარტო გადახედვით ბევრი მნიშვნელოვანი დეტალი გამოგრჩებათ. რამდენიმე წამის დაზოგვით და წინადადებებზე გადახტომით მნიშვნელოვან ინფორმაციას გამოტოვებთ, რომლის არ ცოდნაც უფრო მეტ დროს დაგახარჯინებთ გაურკვევლობაში. 

### სემინარებზე 
აქტიურად იყავით ჩართული, გააკეთეთ სავარჯიშოები. ყოველთვის აღნიშნეთ თუ რამე კარგად ან საერთოდ ვერ გაიგეთ. გამეორებაში არავინ დაკარგავს დროს, გარდა ამისა შეიძლება სხვანაირად ავხსნა და ყველასთვის ახალი და სასარგებლო პერსპექტივა იქნება.

### აირჩიეთ თქვენთვის კომფორტული სირთულე
ყველა ადამიანი ინდივიდუალურია და არ შეედაროთ სხვებს ამოხსნების სისწრაფესა და ეფექტურობაში. სემინარზე შევეცდები ვთქვა ხოლმე ამოცანის მარტივი ან უფრო რთული ვარიანტი და თქვენითაც ივარჯიშეთ ამის მოფიქრებაში.

### დროულად დანებდით და გამიზნულად გამოიყენეთ დახმარება
იქნება ეს ამოხსნის ნახვა, დაგუგლვა, კურსელის დახმარება - ყველაზე კარგად სწავლობთ და ვითარდებით მაშინ, როდესაც საკუთარ თავს აძლევთ დროს და სივრცეს ახალ ცოდნაში ნავიგაციისთვის. 
ეს არ ნიშნავს, რომ რამეზე უნდა იწვალოთ.

ზედმეტი დროის და ძალისხმევის დახარჯვას არავის ვურჩევ ამ საგანზე. ეს არ ნიშნავს, რომ საერთოდ არ უნდა მიაქციოთ ყურადღება, უბრალოდ კვირაში 1-2 საათზე მეტი არ გამოყოთ და ამ დროში თუ რამე ბოლომდე არ გამოგივათ შეეშვით. 

- თუ რამე არ გამოგდით, ცოტა ხანი დატოვეთ (მალევე). გადადით და გაიმეორეთ სემინარის მასალა, იმეცადინეთ სხვა საგანში, გამოიძინეთ და თავიდან მიუბრუნდით
- მეორედაც თუ ვერ გაუმკლავდით, მაშინ მოიძიეთ დახმარება.


### დავალების წერა დაიწყეთ ადრე
აქ მოცემული რჩევების შესრულება შეუძლებელი იქნება, თუ გეჩქარებათ. სტრესის დროს დაუშვებთ ბევრ მარტივ შეცდომას, გაგიჭირდებათ ამ შეცდომის პოვნა და ამდენი წვალებით ენერგიაც გამოგელევათ. ჯამურად ასე ბევრად უფრო მეტ დროს დახარჯავთ, ვიდრე რამდენიმე დღით ადრე წყნარად რომ გაცნობოდით ამოცანას. 

გარდა ამისა, დავალების ადრე გამოგზავნისას შანსი გექნებათ მიიღოთ feedback, სწორად ასრულებთ თუ არა ინსტრუქციას და თავიდან აიცილებთ ქულის დაკარგვას.


### მოაგროვეთ ზოგადი კითხვები
ჩვენი მიზანია უკეთ აღვიქვათ ის გარემო, რომელშიც ვცხოვრობთ და რომელიც მნიშვნელოვან გავლენას ახდენს ყოველდღიურობაზე. შეეცადეთ უფრო ყურადღებით იყოთ ციფრულ და ტექნოლოგიურ საკითხებთან/სიახლეებთან და შეეცადოთ გაიგოთ მათი კონტექსტი და შინაარსი. კარგი იქნება თუ ლექციაზე გააზიარებთ თქვენს კითხვას ან თუნდაც მოსაზრებას.
